<!DOCTYPE html>
<html lang="zh-CN">
<head>
  <meta charset="UTF-8">
<meta name="viewport" content="width=device-width, initial-scale=1, maximum-scale=2">
<meta name="theme-color" content="#222">
<meta name="generator" content="Hexo 5.4.0">
  <link rel="apple-touch-icon" sizes="180x180" href="/images/G128.ico">
  <link rel="icon" type="image/png" sizes="32x32" href="/images/G32.ico">
  <link rel="icon" type="image/png" sizes="16x16" href="/images/G16.ico">
  <link rel="mask-icon" href="/images/logo.svg" color="#222">

<link rel="stylesheet" href="/css/main.css">

<link rel="stylesheet" href="https://fonts.loli.net/css?family=Noto Serif SC:300,300italic,400,400italic,700,700italic&display=swap&subset=latin,latin-ext">
<link rel="stylesheet" href="/lib/font-awesome/css/all.min.css">

<script id="hexo-configurations">
    var NexT = window.NexT || {};
    var CONFIG = {"hostname":"njughr.github.io","root":"/","scheme":"Pisces","version":"7.8.0","exturl":false,"sidebar":{"position":"left","display":"post","padding":18,"offset":12,"onmobile":false},"copycode":{"enable":true,"show_result":true,"style":null},"back2top":{"enable":true,"sidebar":false,"scrollpercent":false},"bookmark":{"enable":false,"color":"#222","save":"auto"},"fancybox":false,"mediumzoom":false,"lazyload":false,"pangu":false,"comments":{"style":"tabs","active":null,"storage":true,"lazyload":false,"nav":null},"algolia":{"hits":{"per_page":10},"labels":{"input_placeholder":"Search for Posts","hits_empty":"We didn't find any results for the search: ${query}","hits_stats":"${hits} results found in ${time} ms"}},"localsearch":{"enable":false,"trigger":"auto","top_n_per_article":1,"unescape":false,"preload":false},"motion":{"enable":true,"async":false,"transition":{"post_block":"fadeIn","post_header":"slideDownIn","post_body":"slideDownIn","coll_header":"slideLeftIn","sidebar":"slideUpIn"}}};
  </script>

  <meta name="description" content="2022新年特辑">
<meta property="og:type" content="article">
<meta property="og:title" content="古文精选">
<meta property="og:url" content="https://njughr.github.io/2022/01/01/gems/index.html">
<meta property="og:site_name" content="GHR&#39;s Blog">
<meta property="og:description" content="2022新年特辑">
<meta property="og:locale" content="zh_CN">
<meta property="og:image" content="https://njughr.github.io/2022/01/01/gems/dahan.jpg">
<meta property="article:published_time" content="2021-12-31T16:23:47.000Z">
<meta property="article:modified_time" content="2022-02-14T07:39:31.566Z">
<meta property="article:author" content="Haoran Geng">
<meta property="article:tag" content="literature">
<meta name="twitter:card" content="summary">
<meta name="twitter:image" content="https://njughr.github.io/2022/01/01/gems/dahan.jpg">

<link rel="canonical" href="https://njughr.github.io/2022/01/01/gems/">


<script id="page-configurations">
  // https://hexo.io/docs/variables.html
  CONFIG.page = {
    sidebar: "",
    isHome : false,
    isPost : true,
    lang   : 'zh-CN'
  };
</script>

  <title>古文精选 | GHR's Blog</title>
  






  <noscript>
  <style>
  .use-motion .brand,
  .use-motion .menu-item,
  .sidebar-inner,
  .use-motion .post-block,
  .use-motion .pagination,
  .use-motion .comments,
  .use-motion .post-header,
  .use-motion .post-body,
  .use-motion .collection-header { opacity: initial; }

  .use-motion .site-title,
  .use-motion .site-subtitle {
    opacity: initial;
    top: initial;
  }

  .use-motion .logo-line-before i { left: initial; }
  .use-motion .logo-line-after i { right: initial; }
  </style>
</noscript>

</head>

<body itemscope itemtype="http://schema.org/WebPage">
  <div class="container use-motion">
    <div class="headband"></div>

    <header class="header" itemscope itemtype="http://schema.org/WPHeader">
      <div class="header-inner"><div class="site-brand-container">
  <div class="site-nav-toggle">
    <div class="toggle" aria-label="切换导航栏">
      <span class="toggle-line toggle-line-first"></span>
      <span class="toggle-line toggle-line-middle"></span>
      <span class="toggle-line toggle-line-last"></span>
    </div>
  </div>

  <div class="site-meta">

    <a href="/" class="brand" rel="start">
      <span class="logo-line-before"><i></i></span>
      <h1 class="site-title">GHR's Blog</h1>
      <span class="logo-line-after"><i></i></span>
    </a>
      <p class="site-subtitle" itemprop="description">骐骥一跃，不能十步<br>驽马十驾，功在不舍</p>
  </div>

  <div class="site-nav-right">
    <div class="toggle popup-trigger">
    </div>
  </div>
</div>




<nav class="site-nav">
  <ul id="menu" class="main-menu menu">
        <li class="menu-item menu-item-home">

    <a href="/" rel="section"><i class="fa fa-home fa-fw"></i>首页</a>

  </li>
        <li class="menu-item menu-item-about">

    <a href="/about/" rel="section"><i class="fa fa-user fa-fw"></i>关于</a>

  </li>
        <li class="menu-item menu-item-tags">

    <a href="/tags/" rel="section"><i class="fa fa-tags fa-fw"></i>标签<span class="badge">22</span></a>

  </li>
        <li class="menu-item menu-item-categories">

    <a href="/categories/" rel="section"><i class="fa fa-th fa-fw"></i>分类<span class="badge">3</span></a>

  </li>
        <li class="menu-item menu-item-archives">

    <a href="/archives/" rel="section"><i class="fa fa-archive fa-fw"></i>归档<span class="badge">19</span></a>

  </li>
  </ul>
</nav>




</div>
    </header>

    
  <div class="back-to-top">
    <i class="fa fa-arrow-up"></i>
    <span>0%</span>
  </div>


    <main class="main">
      <div class="main-inner">
        <div class="content-wrap">
          

          <div class="content post posts-expand">
            

    
  
  
  <article itemscope itemtype="http://schema.org/Article" class="post-block" lang="zh-CN">
    <link itemprop="mainEntityOfPage" href="https://njughr.github.io/2022/01/01/gems/">

    <span hidden itemprop="author" itemscope itemtype="http://schema.org/Person">
      <meta itemprop="image" content="/images/paperboat.jpg">
      <meta itemprop="name" content="Haoran Geng">
      <meta itemprop="description" content="">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="GHR's Blog">
    </span>
      <header class="post-header">
        <h1 class="post-title" itemprop="name headline">
          古文精选
        </h1>

        <div class="post-meta">
            <span class="post-meta-item">
              <span class="post-meta-item-icon">
                <i class="far fa-calendar"></i>
              </span>
              <span class="post-meta-item-text">发表于</span>

              <time title="创建时间：2022-01-01 00:23:47" itemprop="dateCreated datePublished" datetime="2022-01-01T00:23:47+08:00">2022-01-01</time>
            </span>
              <span class="post-meta-item">
                <span class="post-meta-item-icon">
                  <i class="far fa-calendar-check"></i>
                </span>
                <span class="post-meta-item-text">更新于</span>
                <time title="修改时间：2022-02-14 15:39:31" itemprop="dateModified" datetime="2022-02-14T15:39:31+08:00">2022-02-14</time>
              </span>
            <span class="post-meta-item">
              <span class="post-meta-item-icon">
                <i class="far fa-folder"></i>
              </span>
              <span class="post-meta-item-text">分类于</span>
                <span itemprop="about" itemscope itemtype="http://schema.org/Thing">
                  <a href="/categories/%E5%AD%A6%E4%B9%A0/" itemprop="url" rel="index"><span itemprop="name">学习</span></a>
                </span>
            </span>

          

        </div>
      </header>

    
    
    
    <div class="post-body" itemprop="articleBody">

      
        <p><strong>2022新年特辑</strong></p>
<span id="more"></span>
<h1 id="论语（节选）"><a href="#论语（节选）" class="headerlink" title="论语（节选）"></a>论语（节选）</h1><p><strong>孔子（前551年—前479年）及其弟子〔春秋〕</strong></p>
<p>子曰朝闻道夕死可矣</p>
<p>子曰巧言令色鲜矣仁</p>
<p>子曰人无远虑必有近忧</p>
<p>子曰过而不改是谓过矣</p>
<p>子曰道听而涂说德之弃也</p>
<p>子曰温故而知新可以为师矣</p>
<p>子曰君子喻于义小人喻于利</p>
<p>子曰岁寒然后知松柏之后凋也</p>
<p>子曰巧言乱德小不忍则乱大谋</p>
<p>子曰仁远乎哉我欲仁斯仁至矣</p>
<p>子在川上曰逝者如斯夫不舍昼夜</p>
<p>子曰学而不思则罔思而不学则殆</p>
<p>子曰不患人之不己知患不知人也</p>
<p>子曰躬自厚而薄责于人则远怨矣</p>
<p>子曰君子和而不同小人同而不和</p>
<p>子曰知者不惑仁者不忧勇者不惧</p>
<p>子曰三军可夺帅也匹夫不可夺志也</p>
<p>子曰见贤思齐焉见不贤而内自省也</p>
<p>子曰君子成人之美不成人之恶小人反是</p>
<p>子曰知之者不如好之者好之者不如乐之者</p>
<p>子夏曰博学而笃志切问而近思仁在其中矣</p>
<p>子曰志士仁人无求生以害仁有杀身以成仁</p>
<p>子曰默而识之学而不厌诲人不倦何有于我哉</p>
<p>子曰吾尝终日不食终夜不寝以思无益不如学也</p>
<p>子曰由诲女知之乎知之为知之不知为不知是知也</p>
<p>子曰不愤不启不悱不发举一隅不以三隅反则不复也</p>
<p>或曰以德报怨何如子曰何以报德以直报怨以德报德</p>
<p>子曰三人行必有我师焉择其善者而从之其不善者而改之</p>
<p>子曰人而无信不知其可也大车无輗小车无軏其何以行之哉</p>
<p>曾子曰吾日三省吾身为人谋而不忠乎与朋友交而不信乎传不习乎</p>
<p>子贡问曰有一言而可以终身行之者乎子曰其恕乎己所不欲勿施于人</p>
<p>子曰饭疏食饮水曲肱而枕之乐亦在其中矣不义而富且贵于我如浮云</p>
<p>子贡问曰孔文子何以谓之文也子曰敏而好学不耻下问是以谓之文也</p>
<p>子夏为莒父宰问政子曰无欲速无见小利欲速则不达见小利则大事不成</p>
<p>子曰贤哉回也一箪食一瓢饮在陋巷人不堪其忧回也不改其乐贤哉回也</p>
<p>子曰君子食无求饱居无求安敏于事而慎于言就有道而正焉可谓好学也已</p>
<p>孔子曰益者三友损者三友友直友谅友多闻益矣友便辟友善柔友便佞损矣</p>
<p>子曰学而时习之不亦说乎有朋自远方来不亦乐乎人不知而不愠不亦君子乎</p>
<p>曾子曰士不可以不弘毅任重而道远仁以为己任不亦重乎死而后已不亦远乎</p>
<p>子贡问为仁子曰工欲善其事必先利其器居是邦也事其大夫之贤者友其士之仁者</p>
<p>子曰莫我知也夫子贡曰何为其莫知子也子曰不怨天不尤人下学而上达知我者其天乎</p>
<p>叶公问孔子于子路子路不对子曰女奚不曰其为人也发愤忘食乐以忘忧不知老之将至云尔</p>
<p>子曰吾十有五而志于学三十而立四十而不惑五十而知天命六十而耳顺七十而从心所欲不逾矩</p>
<p>楚狂接舆歌而过孔子曰凤兮凤兮何德之衰往者不可谏来者犹可追已而已而今之从政者殆而孔子下欲与之言趋而辟之不得与之言</p>
<p>子贡问政子曰足食足兵民信之矣子贡曰必不得已而去于斯三者何先曰去兵子贡曰必不得已而去于斯二者何先曰去食自古皆有死民无信不立</p>
<p>子贡曰如有博施于民而能济众何如可谓仁乎子曰何事于仁必也圣乎尧舜其犹病诸夫仁者己欲立而立人己欲达而达人能近取譬可谓仁之方也已</p>
<p>子曰富与贵是人之所欲也不以其道得之不处也贫与贱是人之所恶也不以其道得之不去也君子去仁恶乎成名君子无终食之间违仁造次必于是颠沛必于是</p>
<p>颜渊问仁子曰克己复礼为仁一日克己复礼天下归仁焉为仁由己而由人乎哉颜渊曰请问其目子曰非礼勿视非礼勿听非礼勿言非礼勿动颜渊曰回虽不敏请事斯语矣</p>
<p>子路曰卫君待子为政子将奚先子曰必也正名乎子路曰有是哉子之迂也奚其正子曰野哉由也君子于其所不知盖阙如也名不正则言不顺言不顺则事不成事不成则礼乐不兴礼乐不兴则刑罚不中刑罚不中则民无所措手足故君子名之必可言也言之必可行也君子于其言无所苟而已矣</p>
<p><strong>子贡问士</strong></p>
<p>子贡问曰何如斯可谓之士矣子曰行己有耻使于四方不辱君命可谓士矣</p>
<p>曰敢问其次曰宗族称孝焉乡党称弟焉</p>
<p>曰敢问其次曰言必信行必果硁硁然小人哉抑亦可以为次矣</p>
<p>曰今之从政者何如子曰噫斗筲之人何足算也</p>
<p><strong>季氏将伐颛臾</strong></p>
<p>季氏将伐颛臾冉有季路见于孔子曰季氏将有事于颛臾</p>
<p>孔子曰求无乃尔是过与夫颛臾昔者先王以为东蒙主且在邦域之中矣是社稷之臣也何以伐为</p>
<p>冉有曰夫子欲之吾二臣者皆不欲也</p>
<p>孔子曰求周任有言曰陈力就列不能者止危而不持颠而不扶则将焉用彼相矣且尔言过矣虎兕出于柙龟玉毁于椟中是谁之过与</p>
<p>冉有曰今夫颛臾固而近于费今不取后世必为子孙忧</p>
<p>孔子曰求君子疾夫舍曰欲之而必为之辞丘也闻有国有家者不患寡而患不均不患贫而患不安盖均无贫和无寡安无倾夫如是故远人不服则修文德以来之既来之则安之今由与求也相夫子远人不服而不能来也邦分崩离析而不能守也而谋动干戈于邦内吾恐季孙之忧不在颛臾而在萧墙之内也</p>
<h1 id="孟子（节选）"><a href="#孟子（节选）" class="headerlink" title="孟子（节选）"></a>孟子（节选）</h1><p><strong>孟子（约前372年—前289年）及其弟子〔战国〕</strong></p>
<p><strong>富贵不能淫</strong></p>
<p>居天下之广居立天下之正位行天下之大道得志与民由之不得志独行其道富贵不能淫贫贱不能移威武不能屈此之谓大丈夫</p>
<p><strong>生于忧患死于安乐</strong></p>
<p>舜发于畎亩之中傅说举于版筑之间胶鬲举于鱼盐之中管夷吾举于士孙叔敖举于海百里奚举于市故天将降大任于是人也必先苦其心志劳其筋骨饿其体肤空乏其身行拂乱其所为所以动心忍性曾益其所不能</p>
<p>人恒过然后能改困于心衡于虑而后作征于色发于声而后喻入则无法家拂士出则无敌国外患者国恒亡然后知生于忧患而死于安乐也</p>
<p><strong>得道多助失道寡助</strong></p>
<p>天时不如地利地利不如人和三里之城七里之郭环而攻之而不胜夫环而攻之必有得天时者矣然而不胜者是天时不如地利也城非不高也池非不深也兵革非不坚利也米粟非不多也委而去之是地利不如人和也故曰域民不以封疆之界固国不以山溪之险威天下不以兵革之利得道者多助失道者寡助寡助之至亲戚畔之多助之至天下顺之以天下之所顺攻亲戚之所畔故君子有不战战必胜矣</p>
<p><strong>鱼我所欲也</strong></p>
<p>鱼我所欲也熊掌亦我所欲也二者不可得兼舍鱼而取熊掌者也生亦我所欲也义亦我所欲也二者不可得兼舍生而取义者也生亦我所欲所欲有甚于生者故不为苟得也死亦我所恶所恶有甚于死者故患有所不辟也如使人之所欲莫甚于生则凡可以得生者何不用也使人之所恶莫甚于死者则凡可以辟患者何不为也由是则生而有不用也由是则可以辟患而有不为也是故所欲有甚于生者所恶有甚于死者非独贤者有是心也人皆有之贤者能勿丧耳</p>
<p>一箪食一豆羹得之则生弗得则死呼尔而与之行道之人弗受蹴尔而与之乞人不屑也万钟则不辩礼义而受之万钟于我何加焉为宫室之美妻妾之奉所识穷乏者得我与乡为身死而不受今为宫室之美为之乡为身死而不受今为妻妾之奉为之乡为身死而不受今为所识穷乏者得我而为之是亦不可以已乎此之谓失其本心</p>
<h1 id="离骚（节选）"><a href="#离骚（节选）" class="headerlink" title="离骚（节选）"></a>离骚（节选）</h1><p><strong>屈原（约前340—前278年）〔战国〕</strong></p>
<p>长太息以掩涕兮哀民生之多艰余虽好修姱以鞿羁兮謇朝谇而夕替既替余以蕙纕兮又申之以揽茝亦余心之所善兮虽九死其犹未悔怨灵修之浩荡兮终不察夫民心众女嫉余之蛾眉兮谣诼谓余以善淫固时俗之工巧兮偭规矩而改错背绳墨以追曲兮竞周容以为度忳郁邑余侘傺兮吾独穷困乎此时也宁溘死以流亡兮余不忍为此态也鸷鸟之不群兮自前世而固然何方圜之能周兮夫孰异道而相安屈心而抑志兮忍尤而攘诟伏清白以死直兮固前圣之所厚</p>
<p>悔相道之不察兮延伫乎吾将反回朕车以复路兮及行迷之未远步余马于兰皋兮驰椒丘且焉止息进不入以离尤兮退将复修吾初服制芰荷以为衣兮集芙蓉以为裳不吾知其亦已兮苟余情其信芳高余冠之岌岌兮长余佩之陆离芳与泽其杂糅兮唯昭质其犹未亏忽反顾以游目兮将往观乎四荒佩缤纷其繁饰兮芳菲菲其弥章民生各有所乐兮余独好修以为常虽体解吾犹未变兮岂余心之可惩</p>
<h1 id="劝学（节选）"><a href="#劝学（节选）" class="headerlink" title="劝学（节选）"></a>劝学（节选）</h1><p><strong>荀子（约前313年—前238年）〔战国〕</strong></p>
<p>君子曰学不可以已</p>
<p>青取之于蓝而青于蓝冰水为之而寒于水木直中绳輮以为轮其曲中规虽有槁暴不复挺者輮使之然也故木受绳则直金就砺则利君子博学而日参省乎己则知明而行无过矣</p>
<p>吾尝终日而思矣不如须臾之所学也吾尝跂而望矣不如登高之博见也登高而招臂非加长也而见者远顺风而呼声非加疾也而闻者彰假舆马者非利足也而致千里假舟楫者非能水也而绝江河君子生非异也善假于物也</p>
<p>积土成山风雨兴焉积水成渊蛟龙生焉积善成德而神明自得圣心备焉故不积跬步无以至千里不积小流无以成江海骐骥一跃不能十步驽马十驾功在不舍锲而舍之朽木不折锲而不舍金石可镂蚓无爪牙之利筋骨之强上食埃土下饮黄泉用心一也蟹六跪而二螯非蛇鳝之穴无可寄托者用心躁也</p>
<h1 id="报任安书（节选）"><a href="#报任安书（节选）" class="headerlink" title="报任安书（节选）"></a>报任安书（节选）</h1><p><strong>司马迁（前145年或前135年—不可考）〔西汉〕</strong></p>
<p>仆之先非有剖符丹书之功文史星历近乎卜祝之间固主上所戏弄倡优所畜流俗之所轻也假令仆伏法受诛若九牛亡一毛与蝼蚁何以异而世又不与能死节者比特以为智穷罪极不能自免卒就死耳何也素所自树立使然也人固有一死或重于泰山或轻于鸿毛用之所趋异也太上不辱先其次不辱身其次不辱理色其次不辱辞令其次诎体受辱其次易服受辱其次关木索被箠楚受辱其次剔毛发婴金铁受辱其次毁肌肤断肢体受辱最下腐刑极矣传曰刑不上大夫此言士节不可不勉厉也猛虎在深山百兽震恐及在槛阱之中摇尾而求食积威约之渐也故士有画地为牢势不可入削木为吏议不可对定计于鲜也今交手足受木索暴肌肤受榜箠幽于圜墙之中当此之时见狱吏则头抢地视徒隶则心惕息何者积威约之势也及以至是言不辱者所谓强颜耳曷足贵乎且西伯伯也拘于羑里李斯相也具于五刑淮阴王也受械于陈彭越张敖南面称孤系狱抵罪绛侯诛诸吕权倾五伯囚于请室魏其大将也衣赭衣关三木季布为朱家钳奴灌夫受辱于居室此人皆身至王侯将相声闻邻国及罪至罔加不能引决自裁在尘埃之中古今一体安在其不辱也由此言之勇怯势也强弱形也审矣何足怪乎夫人不能早自裁绳墨之外以稍陵迟至于鞭箠之间乃欲引节斯不亦远乎古人所以重施刑于大夫者殆为此也</p>
<p>夫人情莫不贪生恶死念父母顾妻子至激于义理者不然乃有所不得已也今仆不幸早失父母无兄弟之亲独身孤立少卿视仆于妻子何如哉且勇者不必死节怯夫慕义何处不勉焉仆虽怯懦欲苟活亦颇识去就之分矣何至自沉溺缧绁之辱哉且夫臧获婢妾犹能引决况仆之不得已乎所以隐忍苟活幽于粪土之中而不辞者恨私心有所不尽鄙陋没世而文采不表于后也</p>
<p>古者富贵而名摩灭不可胜记唯倜傥非常之人称焉盖文王拘而演周易仲尼厄而作春秋屈原放逐乃赋离骚左丘失明厥有国语孙子膑脚兵法修列不韦迁蜀世传吕览韩非囚秦说难孤愤诗三百篇大底圣贤发愤之所为作也此人皆意有所郁结不得通其道故述往事思来者乃如左丘无目孙子断足终不可用退而论书策以舒其愤思垂空文以自见</p>
<p>仆窃不逊近自托于无能之辞网罗天下放失旧闻略考其行事综其终始稽其成败兴坏之纪上计轩辕下至于兹为十表本纪十二书八章世家三十列传七十凡百三十篇亦欲以究天人之际通古今之变成一家之言草创未就会遭此祸惜其不成是以就极刑而无愠色仆诚以著此书藏之名山传之其人通邑大都则仆偿前辱之责虽万被戮岂有悔哉然此可为智者道难为俗人言也</p>
<h1 id="唐雎不辱使命"><a href="#唐雎不辱使命" class="headerlink" title="唐雎不辱使命"></a>唐雎不辱使命</h1><p><strong>刘向（前77年—前6年）〔西汉〕</strong></p>
<p>秦王使人谓安陵君曰寡人欲以五百里之地易安陵安陵君其许寡人安陵君曰大王加惠以大易小甚善虽然受地于先王愿终守之弗敢易秦王不说安陵君因使唐雎使于秦</p>
<p>秦王谓唐雎曰寡人以五百里之地易安陵安陵君不听寡人何也且秦灭韩亡魏而君以五十里之地存者以君为长者故不错意也今吾以十倍之地请广于君而君逆寡人者轻寡人与唐雎对曰否非若是也安陵君受地于先王而守之虽千里不敢易也岂直五百里哉</p>
<p>秦王怫然怒谓唐雎曰公亦尝闻天子之怒乎唐雎对曰臣未尝闻也秦王曰天子之怒伏尸百万流血千里唐雎曰大王尝闻布衣之怒乎秦王曰布衣之怒亦免冠徒跣以头抢地尔唐雎曰此庸夫之怒也非士之怒也夫专诸之刺王僚也彗星袭月聂政之刺韩傀也白虹贯日要离之刺庆忌也仓鹰击于殿上此三子者皆布衣之士也怀怒未发休祲降于天与臣而将四矣若士必怒伏尸二人流血五步天下缟素今日是也挺剑而起</p>
<p>秦王色挠长跪而谢之曰先生坐何至于此寡人谕矣夫韩魏灭亡而安陵以五十里之地存者徒以有先生也</p>
<h1 id="苏秦以连横说秦"><a href="#苏秦以连横说秦" class="headerlink" title="苏秦以连横说秦"></a>苏秦以连横说秦</h1><p><strong>刘向（前77年—前6年）〔西汉〕</strong></p>
<p>苏秦始将连横说秦惠王曰大王之国西有巴蜀汉中之利北有胡貉代马之用南有巫山黔中之限东有肴函之固田肥美民殷富战车万乘奋击百万沃野千里蓄积饶多地势形便此所谓天府天下之雄国也以大王之贤士民之众车骑之用兵法之教可以并诸侯吞天下称帝而治愿大王少留意臣请奏其效</p>
<p>秦王曰寡人闻之毛羽不丰满者不可以高飞文章不成者不可以诛罚道德不厚者不可以使民政教不顺者不可以烦大臣今先生俨然不远千里而庭教之愿以异日</p>
<p>苏秦曰臣固疑大王之不能用也昔者神农伐补遂黄帝伐涿鹿而禽蚩尤尧伐驩兜舜伐三苗禹伐共工汤伐有夏文王伐崇武王伐纣齐桓任战而伯天下由此观之恶有不战者乎古者使车毂击驰言语相结天下为一约从连横兵革不藏文士并饬诸侯乱惑万端俱起不可胜理科条既备民多伪态书策稠浊百姓不足上下相愁民无所聊明言章理兵甲愈起辩言伟服战攻不息繁称文辞天下不治舌弊耳聋不见成功行义约信天下不亲于是乃废文任武厚养死士缀甲厉兵效胜于战场夫徒处而致利安坐而广地虽古五帝三王五伯明主贤君常欲坐而致之其势不能故以战续之宽则两军相攻迫则杖戟相橦然后可建大功是故兵胜于外义强于内威立于上民服于下今欲并天下凌万乘诎敌国制海内子元元臣诸侯非兵不可今不嗣主忽于至道皆惛于教乱于治迷于言惑于语沈于辩溺于辞以此论之王固不能行也</p>
<p>说秦王书十上而说不行黑貂之裘弊黄金百斤尽资用乏绝去秦而归羸縢履蹻负书担橐形容枯槁面目犁黑状有愧色归至家妻不下紝嫂不为炊父母不与言苏秦喟叹曰妻不以我为夫嫂不以我为叔父母不以我为子是皆秦之罪也乃夜发书陈箧数十得太公阴符之谋伏而诵之简练以为揣摩读书欲睡引锥自刺其股血流至足曰安有说人主不能出其金玉锦绣取卿相之尊者乎期年揣摩成曰此真可以说当世之君矣</p>
<p>于是乃摩燕乌集阙见说赵王于华屋之下抵掌而谈赵王大悦封为武安君受相印革车百乘锦绣千纯白璧百双黄金万溢以随其后约从散横以抑强秦故苏秦相于赵而关不通</p>
<p>当此之时天下之大万民之众王侯之威谋臣之权皆欲决苏秦之策不费斗粮未烦一兵未战一士未绝一弦未折一矢诸侯相亲贤于兄弟夫贤人在而天下服一人用而天下从故曰式于政不式于勇式于廊庙之内不式于四境之外当秦之隆黄金万溢为用转毂连骑炫熿于道山东之国从风而服使赵大重且夫苏秦特穷巷掘门桑户棬枢之士耳伏轼撙衔横历天下廷说诸侯之王杜左右之口天下莫之能伉</p>
<p>将说楚王路过洛阳父母闻之清宫除道张乐设饮郊迎三十里妻侧目而视倾耳而听嫂蛇行匍伏四拜自跪而谢苏秦曰嫂何前倨而后卑也嫂曰以季子之位尊而多金苏秦曰嗟乎贫穷则父母不子富贵则亲戚畏惧人生世上势位富厚盖可忽乎哉</p>
<h1 id="荆轲刺秦王"><a href="#荆轲刺秦王" class="headerlink" title="荆轲刺秦王"></a>荆轲刺秦王</h1><p><strong>刘向（前77年—前6年）〔西汉〕</strong></p>
<p>秦将王翦破赵虏赵王尽收其地进兵北略地至燕南界</p>
<p>太子丹恐惧乃请荆卿曰秦兵旦暮渡易水则虽欲长侍足下岂可得哉荆卿曰微太子言臣愿得谒之今行而无信则秦未可亲也夫今樊将军秦王购之金千斤邑万家诚能得樊将军首与燕督亢之地图献秦王秦王必说见臣臣乃得有以报太子太子曰樊将军以穷困来归丹丹不忍以己之私而伤长者之意愿足下更虑之</p>
<p>荆轲知太子不忍乃遂私见樊於期曰秦之遇将军可谓深矣父母宗族皆为戮没今闻购将军之首金千斤邑万家将奈何樊将军仰天太息流涕曰吾每念常痛于骨髓顾计不知所出耳轲曰今有一言可以解燕国之患而报将军之仇者何如樊於期乃前曰为之奈何荆轲曰愿得将军之首以献秦秦王必喜而善见臣臣左手把其袖而右手揕其胸然则将军之仇报而燕国见陵之耻除矣将军岂有意乎樊於期偏袒扼腕而进曰此臣日夜切齿拊心也乃今得闻教遂自刎</p>
<p>太子闻之驰往伏尸而哭极哀既已无可奈何乃遂收盛樊於期之首函封之</p>
<p>于是太子预求天下之利匕首得赵人徐夫人之匕首取之百金使工以药淬之以试人血濡缕人无不立死者乃为装遣荆轲</p>
<p>燕国有勇士秦武阳年十二杀人人不敢与忤视乃令秦武阳为副</p>
<p>荆轲有所待欲与俱其人居远未来而为留待</p>
<p>顷之未发太子迟之疑其有改悔乃复请之曰日以尽矣荆卿岂无意哉丹请先遣秦武阳荆轲怒叱太子曰今日往而不反者竖子也今提一匕首入不测之强秦仆所以留者待吾客与俱今太子迟之请辞决矣遂发</p>
<p>太子及宾客知其事者皆白衣冠以送之至易水上既祖取道高渐离击筑荆轲和而歌为变徵之声士皆垂泪涕泣又前而为歌曰风萧萧兮易水寒壮士一去兮不复还复为慷慨羽声士皆瞋目发尽上指冠于是荆轲遂就车而去终已不顾</p>
<p>既至秦持千金之资币物厚遗秦王宠臣中庶子蒙嘉</p>
<p>嘉为先言于秦王曰燕王诚振怖大王之威不敢兴兵以拒大王愿举国为内臣比诸侯之列给贡职如郡县而得奉守先王之宗庙恐惧不敢自陈谨斩樊於期头及献燕之督亢之地图函封燕王拜送于庭使使以闻大王唯大王命之</p>
<p>秦王闻之大喜乃朝服设九宾见燕使者咸阳宫</p>
<p>荆轲奉樊於期头函而秦武阳奉地图匣以次进至陛下秦武阳色变振恐群臣怪之荆轲顾笑武阳前为谢曰北蛮夷之鄙人未尝见天子故振慑愿大王少假借之使毕使于前秦王谓轲曰起取武阳所持图</p>
<p>轲既取图奉之发图图穷而匕首见因左手把秦王之袖而右手持匕首揕之未至身秦王惊自引而起绝袖拔剑剑长操其室时恐急剑坚故不可立拔</p>
<p>荆轲逐秦王秦王还柱而走群臣惊愕卒起不意尽失其度而秦法群臣侍殿上者不得持尺兵诸郎中执兵皆陈殿下非有诏不得上方急时不及召下兵以故荆轲逐秦王而卒惶急无以击轲而乃以手共搏之</p>
<p>是时侍医夏无且以其所奉药囊提轲秦王方还柱走卒惶急不知所为左右乃曰王负剑王负剑遂拔以击荆轲断其左股荆轲废乃引其匕首提秦王不中中柱秦王复击轲被八创</p>
<p>轲自知事不就倚柱而笑箕踞以骂曰事所以不成者乃欲以生劫之必得约契以报太子也</p>
<p>左右既前斩荆轲秦王目眩良久</p>
<h1 id="诫子书"><a href="#诫子书" class="headerlink" title="诫子书"></a>诫子书</h1><p><strong>诸葛亮（181年—234年）〔三国〕</strong></p>
<p>夫君子之行静以修身俭以养德非淡泊无以明志非宁静无以致远夫学须静也才须学也非学无以广才非志无以成学淫慢则不能励精险躁则不能冶性年与时驰意与日去遂成枯落多不接世悲守穷庐将复何及</p>
<h1 id="前出师表"><a href="#前出师表" class="headerlink" title="前出师表"></a>前出师表</h1><p><strong>诸葛亮（181年—234年）〔三国〕</strong></p>
<p>先帝创业未半而中道崩殂今天下三分益州疲弊此诚危急存亡之秋也然侍卫之臣不懈于内忠志之士忘身于外者盖追先帝之殊遇欲报之于陛下也诚宜开张圣听以光先帝遗德恢弘志士之气不宜妄自菲薄引喻失义以塞忠谏之路也</p>
<p>宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭陛下平明之理不宜偏私使内外异法也</p>
<p>侍中侍郎郭攸之费祎董允等此皆良实志虑忠纯是以先帝简拔以遗陛下愚以为宫中之事事无大小悉以咨之然后施行必能裨补阙漏有所广益</p>
<p>将军向宠性行淑均晓畅军事试用于昔日先帝称之曰能是以众议举宠为督愚以为营中之事悉以咨之必能使行阵和睦优劣得所</p>
<p>亲贤臣远小人此先汉所以兴隆也亲小人远贤臣此后汉所以倾颓也先帝在时每与臣论此事未尝不叹息痛恨于桓灵也侍中尚书长史参军此悉贞良死节之臣愿陛下亲之信之则汉室之隆可计日而待也</p>
<p>臣本布衣躬耕于南阳苟全性命于乱世不求闻达于诸侯先帝不以臣卑鄙猥自枉屈三顾臣于草庐之中咨臣以当世之事由是感激遂许先帝以驱驰后值倾覆受任于败军之际奉命于危难之间尔来二十有一年矣</p>
<p>先帝知臣谨慎故临崩寄臣以大事也受命以来夙夜忧叹恐托付不效以伤先帝之明故五月渡泸深入不毛今南方已定兵甲已足当奖率三军北定中原庶竭驽钝攘除奸凶兴复汉室还于旧都此臣所以报先帝而忠陛下之职分也至于斟酌损益进尽忠言则攸之祎允之任也</p>
<p>愿陛下托臣以讨贼兴复之效不效则治臣之罪以告先帝之灵若无兴德之言则责攸之祎允等之慢以彰其咎陛下亦宜自谋以咨诹善道察纳雅言深追先帝遗诏臣不胜受恩感激今当远离临表涕零不知所言</p>
<h1 id="后出师表"><a href="#后出师表" class="headerlink" title="后出师表"></a>后出师表</h1><p><strong>诸葛亮（181年—234年）〔三国〕</strong></p>
<p>先帝深虑汉贼不两立王业不偏安故托臣以讨贼也以先帝之明量臣之才固知臣伐贼才弱敌强也然不伐贼王业亦亡惟坐而待亡孰与伐之是故托臣而弗疑也</p>
<p>臣受命之日寝不安席食不甘味思惟北征宜先入南故五月渡泸深入不毛并日而食臣非不自惜也顾王业不可得偏安于蜀都故冒危难以奉先帝之遗意也而议者谓为非计今贼适疲于西又务于东兵法乘劳此进趋之时也谨陈其事如左</p>
<p>高帝明并日月谋臣渊深然涉险被创危然后安今陛下未及高帝谋臣不如良平而欲以长策取胜坐定天下此臣之未解一也</p>
<p>刘繇王朗各据州郡论安言计动引圣人群疑满腹众难塞胸今岁不战明年不征使孙策坐大遂并江东此臣之未解二也</p>
<p>曹操智计殊绝于人其用兵也仿佛孙吴然困于南阳险于乌巢危于祁连逼于黎阳几败北山殆死潼关然后伪定一时耳况臣才弱而欲以不危而定之此臣之未解三也</p>
<p>曹操五攻昌霸不下四越巢湖不成任用李服而李服图之委任夏侯而夏侯败亡先帝每称操为能犹有此失况臣驽下何能必胜此臣之未解四也</p>
<p>自臣到汉中中间期年耳然丧赵云阳群马玉阎芝丁立白寿刘郃邓铜等及曲长屯将七十余人突将无前賨叟青羌散骑武骑一千余人此皆数十年之内所纠合四方之精锐非一州之所有若复数年则损三分之二也当何以图敌此臣之未解五也</p>
<p>今民穷兵疲而事不可息事不可息则住与行劳费正等而不及今图之欲以一州之地与贼持久此臣之未解六也</p>
<p>夫难平者事也昔先帝败军于楚当此时曹操拊手谓天下已定然后先帝东连吴越西取巴蜀举兵北征夏侯授首此操之失计而汉事将成也然后吴更违盟关羽毁败秭归蹉跌曹丕称帝凡事如是难可逆见臣鞠躬尽瘁死而后已至于成败利钝非臣之明所能逆睹也</p>
<h1 id="陈情表"><a href="#陈情表" class="headerlink" title="陈情表"></a>陈情表</h1><p><strong>李密（224—287年）〔西晋〕</strong></p>
<p>臣密言臣以险衅夙遭闵凶生孩六月慈父见背行年四岁舅夺母志祖母刘愍臣孤弱躬亲抚养臣少多疾病九岁不行零丁孤苦至于成立既无伯叔终鲜兄弟门衰祚薄晚有儿息外无期功强近之亲内无应门五尺之僮茕茕孑立形影相吊而刘夙婴疾病常在床蓐臣侍汤药未曾废离</p>
<p>逮奉圣朝沐浴清化前太守臣逵察臣孝廉后刺史臣荣举臣秀才臣以供养无主辞不赴命诏书特下拜臣郎中寻蒙国恩除臣洗马猥以微贱当侍东宫非臣陨首所能上报臣具以表闻辞不就职诏书切峻责臣逋慢郡县逼迫催臣上道州司临门急于星火臣欲奉诏奔驰则刘病日笃欲苟顺私情则告诉不许臣之进退实为狼狈</p>
<p>伏惟圣朝以孝治天下凡在故老犹蒙矜育况臣孤苦特为尤甚且臣少仕伪朝历职郎署本图宦达不矜名节今臣亡国贱俘至微至陋过蒙拔擢宠命优渥岂敢盘桓有所希冀但以刘日薄西山气息奄奄人命危浅朝不虑夕臣无祖母无以至今日祖母无臣无以终余年母孙二人更相为命是以区区不能废远</p>
<p>臣密今年四十有四祖母今年九十有六是臣尽节于陛下之日长报养刘之日短也乌鸟私情愿乞终养臣之辛苦非独蜀之人士及二州牧伯所见明知皇天后土实所共鉴愿陛下矜愍愚诚听臣微志庶刘侥幸保卒余年臣生当陨首死当结草臣不胜犬马怖惧之情谨拜表以闻</p>
<h1 id="桃花源记"><a href="#桃花源记" class="headerlink" title="桃花源记"></a>桃花源记</h1><p><strong>陶渊明（约365—427年）〔东晋〕</strong></p>
<p>晋太元中武陵人捕鱼为业缘溪行忘路之远近忽逢桃花林夹岸数百步中无杂树芳草鲜美落英缤纷渔人甚异之复前行欲穷其林</p>
<p>林尽水源便得一山山有小口仿佛若有光便舍船从口入初极狭才通人复行数十步豁然开朗土地平旷屋舍俨然有良田美池桑竹之属阡陌交通鸡犬相闻其中往来种作男女衣着悉如外人黄发垂髫并怡然自乐</p>
<p>见渔人乃大惊问所从来具答之便要还家设酒杀鸡作食村中闻有此人咸来问讯自云先世避秦时乱率妻子邑人来此绝境不复出焉遂与外人间隔问今是何世乃不知有汉无论魏晋此人一一为具言所闻皆叹惋余人各复延至其家皆出酒食停数日辞去此中人语云不足为外人道也</p>
<p>既出得其船便扶向路处处志之及郡下诣太守说如此太守即遣人随其往寻向所志遂迷不复得路</p>
<p>南阳刘子骥高尚士也闻之欣然规往未果寻病终后遂无问津者</p>
<h1 id="滕王阁序（节选）"><a href="#滕王阁序（节选）" class="headerlink" title="滕王阁序（节选）"></a>滕王阁序（节选）</h1><p><strong>王勃（650年—676年）〔唐〕</strong></p>
<p>豫章故郡洪都新府星分翼轸地接衡庐襟三江而带五湖控蛮荆而引瓯越物华天宝龙光射牛斗之墟人杰地灵徐孺下陈蕃之榻雄州雾列俊采星驰台隍枕夷夏之交宾主尽东南之美都督阎公之雅望棨戟遥临宇文新州之懿范襜帷暂驻十旬休假胜友如云千里逢迎高朋满座腾蛟起凤孟学士之词宗紫电青霜王将军之武库家君作宰路出名区童子何知躬逢胜饯</p>
<p>时维九月序属三秋潦水尽而寒潭清烟光凝而暮山紫俨骖騑于上路访风景于崇阿临帝子之长洲得天人之旧馆层峦耸翠上出重霄飞阁流丹下临无地鹤汀凫渚穷岛屿之萦回桂殿兰宫即冈峦之体势</p>
<p>披绣闼俯雕甍山原旷其盈视川泽纡其骇瞩闾阎扑地钟鸣鼎食之家舸舰弥津青雀黄龙之舳云销雨霁彩彻区明落霞与孤鹜齐飞秋水共长天一色渔舟唱晚响穷彭蠡之滨雁阵惊寒声断衡阳之浦</p>
<h1 id="种树郭橐驼传（节选）"><a href="#种树郭橐驼传（节选）" class="headerlink" title="种树郭橐驼传（节选）"></a>种树郭橐驼传（节选）</h1><p><strong>柳宗元（773年—819年）〔唐〕</strong></p>
<p>郭橐驼不知始何名病偻隆然伏行有类橐驼者故乡人号之驼驼闻之曰甚善名我固当因舍其名亦自谓橐驼云</p>
<p>其乡曰丰乐乡在长安西驼业种树凡长安豪富人为观游及卖果者皆争迎取养视驼所种树或移徙无不活且硕茂早实以蕃他植者虽窥伺效慕莫能如也</p>
<p>有问之对曰橐驼非能使木寿且孳也能顺木之天以致其性焉尔凡植木之性其本欲舒其培欲平其土欲故其筑欲密既然已勿动勿虑去不复顾其莳也若子其置也若弃则其天者全而其性得矣故吾不害其长而已非有能硕茂之也不抑耗其实而已非有能早而蕃之也他植者则不然根拳而土易其培之也若不过焉则不及苟有能反是者则又爱之太恩忧之太勤旦视而暮抚已去而复顾甚者爪其肤以验其生枯摇其本以观其疏密而木之性日以离矣虽曰爱之其实害之虽曰忧之其实仇之故不我若也吾又何能为哉</p>
<h1 id="马说"><a href="#马说" class="headerlink" title="马说"></a>马说</h1><p><strong>韩愈（768年—824年）〔唐〕</strong></p>
<p>世有伯乐然后有千里马千里马常有而伯乐不常有故虽有名马祗辱于奴隶人之手骈死于槽枥之间不以千里称也</p>
<p>马之千里者一食或尽粟一石食马者不知其能千里而食也是马也虽有千里之能食不饱力不足才美不外见且欲与常马等不可得安求其能千里也</p>
<p>策之不以其道食之不能尽其材鸣之而不能通其意执策而临之曰天下无马呜呼其真无马邪其真不知马也</p>
<h1 id="师说"><a href="#师说" class="headerlink" title="师说"></a>师说</h1><p><strong>韩愈（768年—824年）〔唐〕</strong></p>
<p>古之学者必有师师者所以传道受业解惑也人非生而知之者孰能无惑惑而不从师其为惑也终不解矣生乎吾前其闻道也固先乎吾吾从而师之生乎吾后其闻道也亦先乎吾吾从而师之吾师道也夫庸知其年之先后生于吾乎是故无贵无贱无长无少道之所存师之所存也</p>
<p>嗟乎师道之不传也久矣欲人之无惑也难矣古之圣人其出人也远矣犹且从师而问焉今之众人其下圣人也亦远矣而耻学于师是故圣益圣愚益愚圣人之所以为圣愚人之所以为愚其皆出于此乎爱其子择师而教之于其身也则耻师焉惑矣彼童子之师授之书而习其句读者非吾所谓传其道解其惑者也句读之不知惑之不解或师焉或不焉小学而大遗吾未见其明也巫医乐师百工之人不耻相师士大夫之族曰师曰弟子云者则群聚而笑之问之则曰彼与彼年相若也道相似也位卑则足羞官盛则近谀呜呼师道之不复可知矣巫医乐师百工之人君子不齿今其智乃反不能及其可怪也欤</p>
<p>圣人无常师孔子师郯子苌弘师襄老聃郯子之徒其贤不及孔子孔子曰三人行则必有我师是故弟子不必不如师师不必贤于弟子闻道有先后术业有专攻如是而已</p>
<p>李氏子蟠年十七好古文六艺经传皆通习之不拘于时学于余余嘉其能行古道作师说以贻之</p>
<h1 id="祭十二郎文"><a href="#祭十二郎文" class="headerlink" title="祭十二郎文"></a>祭十二郎文</h1><p><strong>韩愈（768年—824年）〔唐〕</strong></p>
<p>年月日季父愈闻汝丧之七日乃能衔哀致诚使建中远具时羞之奠告汝十二郎之灵</p>
<p>呜呼吾少孤及长不省所怙惟兄嫂是依中年兄殁南方吾与汝俱幼从嫂归葬河阳既又与汝就食江南零丁孤苦未尝一日相离也吾上有三兄皆不幸早世承先人后者在孙惟汝在子惟吾两世一身形单影只嫂尝抚汝指吾而言曰韩氏两世惟此而已汝时尤小当不复记忆吾时虽能记忆亦未知其言之悲也</p>
<p>吾年十九始来京城其后四年而归视汝又四年吾往河阳省坟墓遇汝从嫂丧来葬又二年吾佐董丞相于汴州汝来省吾止一岁请归取其孥明年丞相薨吾去汴州汝不果来是年吾佐戎徐州使取汝者始行吾又罢去汝又不果来吾念汝从于东东亦客也不可以久图久远者莫如西归将成家而致汝呜呼孰谓汝遽去吾而殁乎吾与汝俱少年以为虽暂相别终当久相与处故舍汝而旅食京师以求斗斛之禄诚知其如此虽万乘之公相吾不以一日辍汝而就也</p>
<p>去年孟东野往吾书与汝曰吾年未四十而视茫茫而发苍苍而齿牙动摇念诸父与诸兄皆康强而早世如吾之衰者其能久存乎吾不可去汝不肯来恐旦暮死而汝抱无涯之戚也孰谓少者殁而长者存强者夭而病者全乎</p>
<p>呜呼其信然邪其梦邪其传之非其真邪信也吾兄之盛德而夭其嗣乎汝之纯明而不克蒙其泽乎少者强者而夭殁长者衰者而存全乎未可以为信也梦也传之非其真也东野之书耿兰之报何为而在吾侧也呜呼其信然矣吾兄之盛德而夭其嗣矣汝之纯明宜业其家者不克蒙其泽矣所谓天者诚难测而神者诚难明矣所谓理者不可推而寿者不可知矣</p>
<p>虽然吾自今年来苍苍者或化而为白矣动摇者或脱而落矣毛血日益衰志气日益微几何不从汝而死也死而有知其几何离其无知悲不几时而不悲者无穷期矣</p>
<p>汝之子始十岁吾之子始五岁少而强者不可保如此孩提者又可冀其成立邪呜呼哀哉呜呼哀哉</p>
<p>汝去年书云比得软脚病往往而剧吾曰是疾也江南之人常常有之未始以为忧也呜呼其竟以此而殒其生乎抑别有疾而至斯极乎</p>
<p>汝之书六月十七日也东野云汝殁以六月二日耿兰之报无月日盖东野之使者不知问家人以月日如耿兰之报不知当言月日东野与吾书乃问使者使者妄称以应之乎其然乎其不然乎</p>
<p>今吾使建中祭汝吊汝之孤与汝之乳母彼有食可守以待终丧则待终丧而取以来如不能守以终丧则遂取以来其余奴婢并令守汝丧吾力能改葬终葬汝于先人之兆然后惟其所愿</p>
<p>呜呼汝病吾不知时汝殁吾不知日生不能相养以共居殁不能抚汝以尽哀敛不凭其棺窆不临其穴吾行负神明而使汝夭不孝不慈而不得与汝相养以生相守以死一在天之涯一在地之角生而影不与吾形相依死而魂不与吾梦相接吾实为之其又何尤彼苍者天曷其有极自今已往吾其无意于人世矣当求数顷之田于伊颍之上以待余年教吾子与汝子幸其成长吾女与汝女待其嫁如此而已</p>
<p>呜呼言有穷而情不可终汝其知也邪其不知也邪呜呼哀哉尚飨</p>
<h1 id="阿房宫赋"><a href="#阿房宫赋" class="headerlink" title="阿房宫赋"></a>阿房宫赋</h1><p><strong>杜牧（803年—852年）〔唐〕</strong></p>
<p>六王毕四海一蜀山兀阿房出覆压三百余里隔离天日骊山北构而西折直走咸阳二川溶溶流入宫墙五步一楼十步一阁廊腰缦回檐牙高啄各抱地势钩心斗角盘盘焉囷囷焉蜂房水涡矗不知其几千万落长桥卧波未云何龙复道行空不霁何虹高低冥迷不知西东歌台暖响春光融融舞殿冷袖风雨凄凄一日之内一宫之间而气候不齐</p>
<p>妃嫔媵嫱王子皇孙辞楼下殿辇来于秦朝歌夜弦为秦宫人明星荧荧开妆镜也绿云扰扰梳晓鬟也渭流涨腻弃脂水也烟斜雾横焚椒兰也雷霆乍惊宫车过也辘辘远听杳不知其所之也一肌一容尽态极妍缦立远视而望幸焉有不见者三十六年燕赵之收藏韩魏之经营齐楚之精英几世几年剽掠其人倚叠如山一旦不能有输来其间鼎铛玉石金块珠砾弃掷逦迤秦人视之亦不甚惜</p>
<p>嗟乎一人之心千万人之心也秦爱纷奢人亦念其家奈何取之尽锱铢用之如泥沙使负栋之柱多于南亩之农夫架梁之椽多于机上之工女钉头磷磷多于在庾之粟粒瓦缝参差多于周身之帛缕直栏横槛多于九土之城郭管弦呕哑多于市人之言语使天下之人不敢言而敢怒独夫之心日益骄固戍卒叫函谷举楚人一炬可怜焦土</p>
<p>呜呼灭六国者六国也非秦也族秦者秦也非天下也嗟乎使六国各爱其人则足以拒秦使秦复爱六国之人则递三世可至万世而为君谁得而族灭也秦人不暇自哀而后人哀之后人哀之而不鉴之亦使后人而复哀后人也</p>
<h1 id="岳阳楼记"><a href="#岳阳楼记" class="headerlink" title="岳阳楼记"></a>岳阳楼记</h1><p><strong>范仲淹（989年—1052年）〔北宋〕</strong></p>
<p>庆历四年春滕子京谪守巴陵郡越明年政通人和百废具兴乃重修岳阳楼增其旧制刻唐贤今人诗赋于其上属予作文以记之</p>
<p>予观夫巴陵胜状在洞庭一湖衔远山吞长江浩浩汤汤横无际涯朝晖夕阴气象万千此则岳阳楼之大观也前人之述备矣然则北通巫峡南极潇湘迁客骚人多会于此览物之情得无异乎</p>
<p>若夫淫雨霏霏连月不开阴风怒号浊浪排空日星隐曜山岳潜形商旅不行樯倾楫摧薄暮冥冥虎啸猿啼登斯楼也则有去国怀乡忧谗畏讥满目萧然感极而悲者矣</p>
<p>至若春和景明波澜不惊上下天光一碧万顷沙鸥翔集锦鳞游泳岸芷汀兰郁郁青青而或长烟一空皓月千里浮光跃金静影沉璧渔歌互答此乐何极登斯楼也则有心旷神怡宠辱偕忘把酒临风其喜洋洋者矣</p>
<p>嗟夫予尝求古仁人之心或异二者之为何哉不以物喜不以己悲居庙堂之高则忧其民处江湖之远则忧其君是进亦忧退亦忧然则何时而乐耶其必曰先天下之忧而忧后天下之乐而乐乎噫微斯人吾谁与归</p>
<p>时六年九月十五日</p>
<h1 id="六国论"><a href="#六国论" class="headerlink" title="六国论"></a>六国论</h1><p><strong>苏洵（1009年—1066年）〔北宋〕</strong></p>
<p>六国破灭非兵不利战不善弊在赂秦赂秦而力亏破灭之道也或曰六国互丧率赂秦耶曰不赂者以赂者丧盖失强援不能独完故曰弊在赂秦也</p>
<p>秦以攻取之外小则获邑大则得城较秦之所得与战胜而得者其实百倍诸侯之所亡与战败而亡者其实亦百倍则秦之所大欲诸侯之所大患固不在战矣思厥先祖父暴霜露斩荆棘以有尺寸之地子孙视之不甚惜举以予人如弃草芥今日割五城明日割十城然后得一夕安寝起视四境而秦兵又至矣然则诸侯之地有限暴秦之欲无厌奉之弥繁侵之愈急故不战而强弱胜负已判矣至于颠覆理固宜然古人云以地事秦犹抱薪救火薪不尽火不灭此言得之</p>
<p>齐人未尝赂秦终继五国迁灭何哉与嬴而不助五国也五国既丧齐亦不免矣燕赵之君始有远略能守其土义不赂秦是故燕虽小国而后亡斯用兵之效也至丹以荆卿为计始速祸焉赵尝五战于秦二败而三胜后秦击赵者再李牧连却之洎牧以谗诛邯郸为郡惜其用武而不终也且燕赵处秦革灭殆尽之际可谓智力孤危战败而亡诚不得已向使三国各爱其地齐人勿附于秦刺客不行良将犹在则胜负之数存亡之理当与秦相较或未易量</p>
<p>呜呼以赂秦之地封天下之谋臣以事秦之心礼天下之奇才并力西向则吾恐秦人食之不得下咽也悲夫有如此之势而为秦人积威之所劫日削月割以趋于亡为国者无使为积威之所劫哉</p>
<p>夫六国与秦皆诸侯其势弱于秦而犹有可以不赂而胜之之势苟以天下之大下而从六国破亡之故事是又在六国下矣</p>
<h1 id="前赤壁赋"><a href="#前赤壁赋" class="headerlink" title="前赤壁赋"></a>前赤壁赋</h1><p><strong>苏轼（1037年—1101年）〔北宋〕</strong></p>
<p>壬戌之秋七月既望苏子与客泛舟游于赤壁之下清风徐来水波不兴举酒属客诵明月之诗歌窈窕之章少焉月出于东山之上徘徊于斗牛之间白露横江水光接天纵一苇之所如凌万顷之茫然浩浩乎如冯虚御风而不知其所止飘飘乎如遗世独立羽化而登仙</p>
<p>于是饮酒乐甚扣舷而歌之歌曰桂棹兮兰桨击空明兮溯流光渺渺兮予怀望美人兮天一方客有吹洞箫者倚歌而和之其声呜呜然如怨如慕如泣如诉余音袅袅不绝如缕舞幽壑之潜蛟泣孤舟之嫠妇</p>
<p>苏子愀然正襟危坐而问客曰何为其然也客曰月明星稀乌鹊南飞此非曹孟德之诗乎西望夏口东望武昌山川相缪郁乎苍苍此非孟德之困于周郎者乎方其破荆州下江陵顺流而东也舳舻千里旌旗蔽空酾酒临江横槊赋诗固一世之雄也而今安在哉况吾与子渔樵于江渚之上侣鱼虾而友麋鹿驾一叶之扁舟举匏樽以相属寄蜉蝣于天地渺沧海之一粟哀吾生之须臾羡长江之无穷挟飞仙以遨游抱明月而长终知不可乎骤得托遗响于悲风</p>
<p>苏子曰客亦知夫水与月乎逝者如斯而未尝往也盈虚者如彼而卒莫消长也盖将自其变者而观之则天地曾不能以一瞬自其不变者而观之则物与我皆无尽也而又何羡乎!且夫天地之间物各有主,苟非吾之所有虽一毫而莫取惟江上之清风与山间之明月耳得之而为声目遇之而成色取之无禁用之不竭是造物者之无尽藏也而吾与子之所共适</p>
<p>客喜而笑洗盏更酌肴核既尽杯盘狼籍相与枕藉乎舟中不知东方之既白</p>
<h1 id="后赤壁赋"><a href="#后赤壁赋" class="headerlink" title="后赤壁赋"></a>后赤壁赋</h1><p><strong>苏轼（1037年—1101年）〔北宋〕</strong></p>
<p>是岁十月之望步自雪堂将归于临皋二客从予过黄泥之坂霜露既降木叶尽脱人影在地仰见明月顾而乐之行歌相答</p>
<p>已而叹曰有客无酒有酒无肴月白风清如此良夜何客曰今者薄暮举网得鱼巨口细鳞状似松江之鲈顾安所得酒乎归而谋诸妇妇曰我有斗酒藏之久矣以待子不时之需</p>
<p>于是携酒与鱼复游于赤壁之下江流有声断岸千尺山高月小水落石出曾日月之几何而江山不可复识矣予乃摄衣而上履巉岩披蒙茸踞虎豹登虬龙攀栖鹘之危巢俯冯夷之幽宫盖二客不能从焉划然长啸草木震动山鸣谷应风起水涌予亦悄然而悲肃然而恐凛乎其不可留也反而登舟放乎中流听其所止而休焉时夜将半四顾寂寥适有孤鹤横江东来翅如车轮玄裳缟衣戛然长鸣掠予舟而西也</p>
<p>须臾客去予亦就睡梦一道士羽衣蹁跹过临皋之下揖予而言曰赤壁之游乐乎问其姓名俯而不答呜呼噫嘻我知之矣畴昔之夜飞鸣而过我者非子也邪道士顾笑予亦惊寤开户视之不见其处</p>
<h1 id="少年中国说"><a href="#少年中国说" class="headerlink" title="少年中国说"></a>少年中国说</h1><p><strong>梁启超（1873年—1929年）〔近代〕</strong></p>
<p>日本人之称我中国也一则曰老大帝国再则曰老大帝国是语也盖袭译欧西人之言也呜呼我中国其果老大矣乎梁启超曰恶是何言是何言吾心目中有一少年中国在</p>
<p>欲言国之老少请先言人之老少老年人常思既往少年人常思将来惟思既往也故生留恋心惟思将来也故生希望心惟留恋也故保守惟希望也故进取惟保守也故永旧惟进取也故日新惟思既往也事事皆其所已经者故惟知照例惟思将来也事事皆其所未经者故常敢破格老年人常多忧虑少年人常好行乐惟多忧也故灰心惟行乐也故盛气惟灰心也故怯懦惟盛气也故豪壮惟怯懦也故苟且惟豪壮也故冒险惟苟且也故能灭世界惟冒险也故能造世界老年人常厌事少年人常喜事惟厌事也故常觉一切事无可为者惟好事也故常觉一切事无不可为者老年人如夕照少年人如朝阳老年人如瘠牛少年人如乳虎老年人如僧少年人如侠老年人如字典少年人如戏文老年人如鸦片烟少年人如泼兰地酒老年人如别行星之陨石少年人如大洋海之珊瑚岛老年人如埃及沙漠之金字塔少年人如西比利亚之铁路老年人如秋后之柳少年人如春前之草老年人如死海之潴为泽少年人如长江之初发源此老年与少年性格不同之大略也任公曰人固有之国亦宜然</p>
<p>梁启超曰伤哉老大也浔阳江头琵琶妇当明月绕船枫叶瑟瑟衾寒于铁似梦非梦之时追想洛阳尘中春花秋月之佳趣西宫南内白发宫娥一灯如穗三五对坐谈开元天宝间遗事谱霓裳羽衣曲青门种瓜人左对孺人顾弄孺子忆侯门似海珠履杂遝之盛事拿破仑之流于厄蔑阿剌飞之幽于锡兰与三两监守吏或过访之好事者道当年短刀匹马驰骋中原席卷欧洲血战海楼一声叱咤万国震恐之丰功伟烈初而拍案继而抚髀终而揽镜呜呼面皴齿尽白发盈把颓然老矣若是者舍幽郁之外无心事舍悲惨之外无天地舍颓唐之外无日月舍叹息之外无音声舍待死之外无事业美人豪杰且然而况寻常碌碌者耶生平亲友皆在墟墓起居饮食待命于人今日且过遑知他日今年且过遑恤明年普天下灰心短气之事未有甚于老大者于此人也而欲望以拏云之手段回天之事功挟山超海之意气能乎不能</p>
<p>呜呼我中国其果老大矣乎立乎今日以指畴昔唐虞三代若何之郅治秦皇汉武若何之雄杰汉唐来之文学若何之隆盛康乾间之武功若何之烜赫历史家所铺叙词章家所讴歌何一非我国民少年时代良辰美景赏心乐事之陈迹哉而今颓然老矣昨日割五城明日割十城处处雀鼠尽夜夜鸡犬惊十八省之土地财产已为人怀中之肉四百兆之父兄子弟已为人注籍之奴岂所谓老大嫁作商人妇者耶呜呼凭君莫话当年事憔悴韶光不忍看楚囚相对岌岌顾影人命危浅朝不虑夕国为待死之国一国之民为待死之民万事付之奈何一切凭人作弄亦何足怪</p>
<p>任公曰我中国其果老大矣乎是今日全地球之一大问题也如其老大也则是中国为过去之国即地球上昔本有此国而今渐澌灭他日之命运殆将尽也如其非老大也则是中国为未来之国即地球上昔未现此国而今渐发达他日之前程且方长也欲断今日之中国为老大耶为少年耶则不可不先明国字之意义夫国也者何物也有土地有人民以居于其土地之人民而治其所居之土地之事自制法律而自守之有主权有服从人人皆主权者人人皆服从者夫如是斯谓之完全成立之国地球上之有完全成立之国也自百年以来也完全成立者壮年之事也未能完全成立而渐进于完全成立者少年之事也故吾得一言以断之曰欧洲列邦在今日为壮年国而我中国在今日为少年国</p>
<p>夫古昔之中国者虽有国之名而未成国之形也或为家族之国或为酋长之国或为诸侯封建之国或为一王专制之国虽种类不一要之其于国家之体质也有其一部而缺其一部正如婴儿自胚胎以迄成童其身体之一二官支先行长成此外则全体虽粗具然未能得其用也故唐虞以前为胚胎时代殷周之际为乳哺时代由孔子而来至于今为童子时代逐渐发达而今乃始将入成童以上少年之界焉其长成所以若是之迟者则历代之民贼有窒其生机者也譬犹童年多病转类老态或且疑其死期之将至焉而不知皆由未完成未成立也非过去之谓而未来之谓也</p>
<p>且我中国畴昔岂尝有国家哉不过有朝廷耳我黄帝子孙聚族而居立于此地球之上者既数千年而问其国之为何名则无有也夫所谓唐虞夏商周秦汉魏晋宋齐梁陈隋唐宋元明清者则皆朝名耳朝也者一家之私产也国也者人民之公产也朝有朝之老少国有国之老少朝与国既异物则不能以朝之老少而指为国之老少明矣文武成康周朝之少年时代也幽厉桓赧则其老年时代也高文景武汉朝之少年时代也元平桓灵则其老年时代也自余历朝莫不有之凡此者谓为一朝廷之老也则可谓为一国之老也则不可一朝廷之老旦死犹一人之老且死也于吾所谓中国者何与焉然则吾中国者前此尚未出现于世界而今乃始萌芽云尔天地大矣前途辽矣美哉我少年中国乎</p>
<p>玛志尼者意大利三杰之魁也以国事被罪逃窜异邦乃创立一会名曰少年意大利举国志士云涌雾集以应之卒乃光复旧物使意大利为欧洲之一雄邦夫意大利者欧洲之第一老大国也自罗马亡后土地隶于教皇政权归于奥国殆所谓老而濒于死者矣而得一玛志尼且能举全国而少年之况我中国之实为少年时代者耶堂堂四百余州之国土凛凛四百余兆之国民岂遂无一玛志尼其人者</p>
<p>龚自珍氏之集有诗一章题曰能令公少年行吾尝爱读之而有味乎其用意之所存我国民而自谓其国之老大也斯果老大矣我国民而自知其国之少年也斯乃少年矣西谚有之曰有三岁之翁有百岁之童然则国之老少又无定形而实随国民之心力以为消长者也吾见乎玛志尼之能令国少年也吾又见乎我国之官吏士民能令国老大也吾为此惧夫以如此壮丽浓郁翩翩绝世之少年中国而使欧西日本人谓我为老大者何也则以握国权者皆老朽之人也非哦几十年八股非写几十年白折非当几十年差非捱几十年俸非递几十年手本非唱几十年喏非磕几十年头非请几十年安则必不能得一官进一职其内任卿贰以上外任监司以上者百人之中其五官不备者殆九十六七人也非眼盲则耳聋非手颤则足跛否则半身不遂也彼其一身饮食步履视听言语尚且不能自了须三四人左右扶之捉之乃能度日于此而乃欲责之以国事是何异立无数木偶而使治天下也且彼辈者自其少壮之时既已不知亚细亚欧罗巴为何处地方汉祖唐宗是那朝皇帝犹嫌其顽钝腐败之未臻其极又必搓磨之陶冶之待其脑髓已涸血管已塞气息奄奄与鬼为邻之时然后将我二万里山河四万万人命一举而界于其手呜呼老大帝国诚哉其老大也而彼辈者积其数十年之八股白折当差捱俸手本唱喏磕头请安千辛万苦千苦万辛乃始得此红顶花翎之服色中堂大人之名号乃出其全副精神竭其毕生力量以保持之如彼乞儿拾金一锭虽轰雷盘旋其顶上而两手犹紧抱其荷包他事非所顾也非所知也非所闻也于此而告之以亡国也瓜分也彼乌从而听之乌从而信之即使果亡矣果分矣而吾今年七十矣八十矣但求其一两年内洋人不来强盗不起我已快活过了一世矣若不得已则割三头两省之土地奉申贺敬以换我几个衙门卖三几百万之人民作仆为奴以赎我一条老命有何不可有何难办呜呼今之所谓老后老臣老将老吏者其修身齐家治国平天下之手段皆具于是矣西风一夜催人老凋尽朱颜白尽头使走无常当医生携催命符以祝寿嗟乎痛哉以此为国是安得不老且死且吾恐其未及岁而殇也</p>
<p>任公曰造成今日之老大中国者则中国老朽之冤业也制出将来之少年中国者则中国少年之责任也彼老朽者何足道彼与此世界作别之日不远矣而我少年乃新来而与世界为缘如僦屋者然彼明日将迁居他方而我今日始入此室处将迁居者不爱护其窗栊不洁治其庭庑俗人恒情亦何足怪若我少年者前程浩浩后顾茫茫中国而为牛为马为奴为隶则烹脔鞭棰之惨酷惟我少年当之中国如称霸宇内主盟地球则指挥顾盼之尊荣惟我少年享之于彼气息奄奄与鬼为邻者何与焉彼而漠然置之犹可言也我而漠然置之不可言也使举国之少年而果为少年也则吾中国为未来之国其进步未可量也使举国之少年而亦为老大也则吾中国为过去之国其澌亡可翘足而待也故今日之责任不在他人而全在我少年少年智则国智少年富则国富少年强则国强少年独立则国独立少年自由则国自由少年进步则国进步少年胜于欧洲则国胜于欧洲少年雄于地球则国雄于地球红日初升其道大光河出伏流一泻汪洋潜龙腾渊鳞爪飞扬乳虎啸谷百兽震惶鹰隼试翼风尘翕张奇花初胎矞矞皇皇干将发硎有作其芒天戴其苍地履其黄纵有千古横有八荒前途似海来日方长美哉我少年中国与天不老壮哉我中国少年与国无疆</p>
<p>三十功名尘与土八千里路云和月莫等闲白了少年头空悲切此岳武穆满江红词句也作者自六岁时即口受记忆至今喜诵之不衰自今以往弃哀时客之名更自名曰少年中国之少年</p>
<hr>
<p><img src="/2022/01/01/gems/dahan.jpg" alt="大寒"></p>

    </div>

    
    
    
        

<div>
<ul class="post-copyright">
  <li class="post-copyright-author">
    <strong>本文作者： </strong>Haoran Geng
  </li>
  <li class="post-copyright-link">
    <strong>本文链接：</strong>
    <a href="https://njughr.github.io/2022/01/01/gems/" title="古文精选">https://njughr.github.io/2022/01/01/gems/</a>
  </li>
  <li class="post-copyright-license">
    <strong>版权声明： </strong>本博客所有文章除特别声明外，均采用 <a href="https://creativecommons.org/licenses/by-nc-sa/4.0/" rel="noopener" target="_blank"><i class="fab fa-fw fa-creative-commons"></i>BY-NC-SA</a> 许可协议。转载请注明出处！
  </li>
</ul>
</div>


      <footer class="post-footer">
          <div class="post-tags">
              <a href="/tags/literature/" rel="tag"># literature</a>
          </div>

        


        
    <div class="post-nav">
      <div class="post-nav-item">
    <a href="/2021/12/27/season/" rel="prev" title="时节">
      <i class="fa fa-chevron-left"></i> 时节
    </a></div>
      <div class="post-nav-item">
    <a href="/2022/01/07/icsolutions/" rel="next" title="芯片解决方案">
      芯片解决方案 <i class="fa fa-chevron-right"></i>
    </a></div>
    </div>
      </footer>
    
  </article>
  
  
  



          </div>
          

<script>
  window.addEventListener('tabs:register', () => {
    let { activeClass } = CONFIG.comments;
    if (CONFIG.comments.storage) {
      activeClass = localStorage.getItem('comments_active') || activeClass;
    }
    if (activeClass) {
      let activeTab = document.querySelector(`a[href="#comment-${activeClass}"]`);
      if (activeTab) {
        activeTab.click();
      }
    }
  });
  if (CONFIG.comments.storage) {
    window.addEventListener('tabs:click', event => {
      if (!event.target.matches('.tabs-comment .tab-content .tab-pane')) return;
      let commentClass = event.target.classList[1];
      localStorage.setItem('comments_active', commentClass);
    });
  }
</script>

        </div>
          
  
  <div class="toggle sidebar-toggle">
    <span class="toggle-line toggle-line-first"></span>
    <span class="toggle-line toggle-line-middle"></span>
    <span class="toggle-line toggle-line-last"></span>
  </div>

  <aside class="sidebar">
    <div class="sidebar-inner">

      <ul class="sidebar-nav motion-element">
        <li class="sidebar-nav-toc">
          文章目录
        </li>
        <li class="sidebar-nav-overview">
          站点概览
        </li>
      </ul>

      <!--noindex-->
      <div class="post-toc-wrap sidebar-panel">
          <div class="post-toc motion-element"><ol class="nav"><li class="nav-item nav-level-1"><a class="nav-link" href="#%E8%AE%BA%E8%AF%AD%EF%BC%88%E8%8A%82%E9%80%89%EF%BC%89"><span class="nav-number">1.</span> <span class="nav-text">论语（节选）</span></a></li><li class="nav-item nav-level-1"><a class="nav-link" href="#%E5%AD%9F%E5%AD%90%EF%BC%88%E8%8A%82%E9%80%89%EF%BC%89"><span class="nav-number">2.</span> <span class="nav-text">孟子（节选）</span></a></li><li class="nav-item nav-level-1"><a class="nav-link" href="#%E7%A6%BB%E9%AA%9A%EF%BC%88%E8%8A%82%E9%80%89%EF%BC%89"><span class="nav-number">3.</span> <span class="nav-text">离骚（节选）</span></a></li><li class="nav-item nav-level-1"><a class="nav-link" href="#%E5%8A%9D%E5%AD%A6%EF%BC%88%E8%8A%82%E9%80%89%EF%BC%89"><span class="nav-number">4.</span> <span class="nav-text">劝学（节选）</span></a></li><li class="nav-item nav-level-1"><a class="nav-link" href="#%E6%8A%A5%E4%BB%BB%E5%AE%89%E4%B9%A6%EF%BC%88%E8%8A%82%E9%80%89%EF%BC%89"><span class="nav-number">5.</span> <span class="nav-text">报任安书（节选）</span></a></li><li class="nav-item nav-level-1"><a class="nav-link" href="#%E5%94%90%E9%9B%8E%E4%B8%8D%E8%BE%B1%E4%BD%BF%E5%91%BD"><span class="nav-number">6.</span> <span class="nav-text">唐雎不辱使命</span></a></li><li class="nav-item nav-level-1"><a class="nav-link" href="#%E8%8B%8F%E7%A7%A6%E4%BB%A5%E8%BF%9E%E6%A8%AA%E8%AF%B4%E7%A7%A6"><span class="nav-number">7.</span> <span class="nav-text">苏秦以连横说秦</span></a></li><li class="nav-item nav-level-1"><a class="nav-link" href="#%E8%8D%86%E8%BD%B2%E5%88%BA%E7%A7%A6%E7%8E%8B"><span class="nav-number">8.</span> <span class="nav-text">荆轲刺秦王</span></a></li><li class="nav-item nav-level-1"><a class="nav-link" href="#%E8%AF%AB%E5%AD%90%E4%B9%A6"><span class="nav-number">9.</span> <span class="nav-text">诫子书</span></a></li><li class="nav-item nav-level-1"><a class="nav-link" href="#%E5%89%8D%E5%87%BA%E5%B8%88%E8%A1%A8"><span class="nav-number">10.</span> <span class="nav-text">前出师表</span></a></li><li class="nav-item nav-level-1"><a class="nav-link" href="#%E5%90%8E%E5%87%BA%E5%B8%88%E8%A1%A8"><span class="nav-number">11.</span> <span class="nav-text">后出师表</span></a></li><li class="nav-item nav-level-1"><a class="nav-link" href="#%E9%99%88%E6%83%85%E8%A1%A8"><span class="nav-number">12.</span> <span class="nav-text">陈情表</span></a></li><li class="nav-item nav-level-1"><a class="nav-link" href="#%E6%A1%83%E8%8A%B1%E6%BA%90%E8%AE%B0"><span class="nav-number">13.</span> <span class="nav-text">桃花源记</span></a></li><li class="nav-item nav-level-1"><a class="nav-link" href="#%E6%BB%95%E7%8E%8B%E9%98%81%E5%BA%8F%EF%BC%88%E8%8A%82%E9%80%89%EF%BC%89"><span class="nav-number">14.</span> <span class="nav-text">滕王阁序（节选）</span></a></li><li class="nav-item nav-level-1"><a class="nav-link" href="#%E7%A7%8D%E6%A0%91%E9%83%AD%E6%A9%90%E9%A9%BC%E4%BC%A0%EF%BC%88%E8%8A%82%E9%80%89%EF%BC%89"><span class="nav-number">15.</span> <span class="nav-text">种树郭橐驼传（节选）</span></a></li><li class="nav-item nav-level-1"><a class="nav-link" href="#%E9%A9%AC%E8%AF%B4"><span class="nav-number">16.</span> <span class="nav-text">马说</span></a></li><li class="nav-item nav-level-1"><a class="nav-link" href="#%E5%B8%88%E8%AF%B4"><span class="nav-number">17.</span> <span class="nav-text">师说</span></a></li><li class="nav-item nav-level-1"><a class="nav-link" href="#%E7%A5%AD%E5%8D%81%E4%BA%8C%E9%83%8E%E6%96%87"><span class="nav-number">18.</span> <span class="nav-text">祭十二郎文</span></a></li><li class="nav-item nav-level-1"><a class="nav-link" href="#%E9%98%BF%E6%88%BF%E5%AE%AB%E8%B5%8B"><span class="nav-number">19.</span> <span class="nav-text">阿房宫赋</span></a></li><li class="nav-item nav-level-1"><a class="nav-link" href="#%E5%B2%B3%E9%98%B3%E6%A5%BC%E8%AE%B0"><span class="nav-number">20.</span> <span class="nav-text">岳阳楼记</span></a></li><li class="nav-item nav-level-1"><a class="nav-link" href="#%E5%85%AD%E5%9B%BD%E8%AE%BA"><span class="nav-number">21.</span> <span class="nav-text">六国论</span></a></li><li class="nav-item nav-level-1"><a class="nav-link" href="#%E5%89%8D%E8%B5%A4%E5%A3%81%E8%B5%8B"><span class="nav-number">22.</span> <span class="nav-text">前赤壁赋</span></a></li><li class="nav-item nav-level-1"><a class="nav-link" href="#%E5%90%8E%E8%B5%A4%E5%A3%81%E8%B5%8B"><span class="nav-number">23.</span> <span class="nav-text">后赤壁赋</span></a></li><li class="nav-item nav-level-1"><a class="nav-link" href="#%E5%B0%91%E5%B9%B4%E4%B8%AD%E5%9B%BD%E8%AF%B4"><span class="nav-number">24.</span> <span class="nav-text">少年中国说</span></a></li></ol></div>
      </div>
      <!--/noindex-->

      <div class="site-overview-wrap sidebar-panel">
        <div class="site-author motion-element" itemprop="author" itemscope itemtype="http://schema.org/Person">
    <img class="site-author-image" itemprop="image" alt="Haoran Geng"
      src="/images/paperboat.jpg">
  <p class="site-author-name" itemprop="name">Haoran Geng</p>
  <div class="site-description" itemprop="description"></div>
</div>
<div class="site-state-wrap motion-element">
  <nav class="site-state">
      <div class="site-state-item site-state-posts">
          <a href="/archives/">
        
          <span class="site-state-item-count">19</span>
          <span class="site-state-item-name">日志</span>
        </a>
      </div>
      <div class="site-state-item site-state-categories">
            <a href="/categories/">
          
        <span class="site-state-item-count">3</span>
        <span class="site-state-item-name">分类</span></a>
      </div>
      <div class="site-state-item site-state-tags">
            <a href="/tags/">
          
        <span class="site-state-item-count">22</span>
        <span class="site-state-item-name">标签</span></a>
      </div>
  </nav>
</div>
  <div class="links-of-author motion-element">
      <span class="links-of-author-item">
        <a href="https://github.com/njughr" title="GitHub → https:&#x2F;&#x2F;github.com&#x2F;njughr" rel="noopener" target="_blank"><i class="fab fa-github fa-fw"></i>GitHub</a>
      </span>
      <span class="links-of-author-item">
        <a href="mailto:hrgeng@smail.nju.edu.cn" title="E-Mail → mailto:hrgeng@smail.nju.edu.cn" rel="noopener" target="_blank"><i class="fa fa-envelope fa-fw"></i>E-Mail</a>
      </span>
  </div>
  <div class="cc-license motion-element" itemprop="license">
    <a href="https://creativecommons.org/licenses/by-nc-sa/4.0/" class="cc-opacity" rel="noopener" target="_blank"><img src="/images/cc-by-nc-sa.svg" alt="Creative Commons"></a>
  </div>



      </div>

      <iframe frameborder="no" border="0" marginwidth="0" marginheight="0" width=330 height=86 src="//music.163.com/outchain/player?type=2&id=1444528490&auto=0&height=66"></iframe>

    </div>
  </aside>
  <div id="sidebar-dimmer"></div>


      </div>
    </main>

    <footer class="footer">
      <div class="footer-inner">
        

        

<div class="copyright">
  
  &copy; 
  <span itemprop="copyrightYear">2022</span>
  <span class="with-love">
    <i class="fa fa-heart"></i>
  </span>
  <span class="author" itemprop="copyrightHolder">Haoran Geng</span>
</div>

        








      </div>
    </footer>
  </div>

  
  <script color='105,7,90' opacity='0.6' zIndex='-1' count='100' src="/lib/canvas-nest/canvas-nest-nomobile.min.js"></script>
  <script src="/lib/anime.min.js"></script>
  <script src="/lib/velocity/velocity.min.js"></script>
  <script src="/lib/velocity/velocity.ui.min.js"></script>

<script src="/js/utils.js"></script>

<script src="/js/motion.js"></script>


<script src="/js/schemes/pisces.js"></script>


<script src="/js/next-boot.js"></script>


  <script defer src="/lib/three/three.min.js"></script>


  















  

  

  

<script src="/live2dw/lib/L2Dwidget.min.js?094cbace49a39548bed64abff5988b05"></script><script>L2Dwidget.init({"pluginRootPath":"live2dw/","pluginJsPath":"lib/","pluginModelPath":"assets/","tagMode":false,"model":{"jsonPath":"/live2dw/assets/wanko.model.json"},"display":{"position":"right","width":150,"height":300},"mobile":{"show":false},"log":false});</script></body>
</html>

<!-- 页面点击小红心 -->
<script type="text/javascript" src="/js/src/clicklove.js"></script>
